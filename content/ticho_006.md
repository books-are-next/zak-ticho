---
title: ''
contentType: prose
---

  

  

  

Do rozbřesku zbývá necelá půlhodina. Na jasné obloze září hvězdy a měsíc v úplňku. Těsně nad obzorem je žlutý pruh nebe a nad ním azurová modř přecházející do temně fialové. Z obce Kamenná Hlava zbývá jen návrší složené z obřích zaoblených balvanů naskládaných přes sebe. Mezi nimi vyrůstá nálet stromů. Krajina je tichá. V zemi, pod pokroucenými stromy, je zatarasený otvor do sklepa. Dům tu už nestojí. Zátaras tvoří kus bytelných dřevěných vrat. Jsou zapřená kůlem. Nad jejich horní částí je zřetelná škvíra. Svítá. První sluneční paprsky dopadají na prostranství před sklepem. Zbytky sněhu tají. Přichází jaro.

Temná sklepní místnost. Její stěny tvoří kamenné kvádry porostlé mechem a lišejníkem. Na zemi leží ve spacáku nehybná mužská postava. Téměř splývá s temnými zákoutími sklepa. Je oblečená do tmavých zablácených kalhot a košile. Pruh světla pronikne do prostoru a ozáří tvář muže. Oči. Jsou otevřené. Leskne se v nich pouze bělmo.
